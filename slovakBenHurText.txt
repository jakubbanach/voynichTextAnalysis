Pohoří Džebel es Zubleh, přes padesát mil dlouhé, je tvarem svým 
tak úzké, že nárys jeho na mapě podobá se housence, plazící se od 
jihu k severu. Staneme‑li na červenobílých jeho skalinách a díváme‑li se směrem k vycházejícímu slunci, vidíme toliko Arabskou 
poušť, kde pověstné východní větry, vinařům jerišským tak zlopověstné, vály odjakživa divým rejem. Celé jeho úpatí je pokryto 
ulehlým pískem, přivátým od Eufratu, neboť pohoří jest na západě 
hradbou pastvinám moabským a ammonským, kteréžto kraje 
tvořily kdysi rovněž část pouště.
Od jihu k východu Judeje podlehlo zde vše vlivu mluvy Arabovy, 
takže v jeho jazyku je starý Džebel otcem nesčetných vádí, které 
prostupují římskou silnici – dnes arciť jen slabý stín toho, čím 
kdysi bývala: prášivou stezkou syrských poutníků, putujících 
do Mekky a zpět a vyrývají své brázdy čím dále hlouběji, aby 
odváděly přívaly dešťové vody do Jordánu nebo do své poslední 
nádrže – Mrtvého moře.
Z jednoho z těchto vádí, přesněji řečeno, z vádí, jež vzniká na 
nejzazším konci Džebelu, šíří se od východu k severu a stává se posléze korytem řeky Jabboku, vystoupil poutník, míře kroky svými 
směrem k náhorní rovině pouště. K osobě této budiž pozornost 
laskavého čtenáře nejprve upoutána.
Soudě podle vzhledu, bylo mu as čtyřicet pět let. Na prsa 
splývala mu široce brada druhdy jak uhel černá, nyní však již 
prokvétající stříbrem. Obličej jeho byl snědý jak pražená káva 
– 10 –
a tak zastřený červeným kufijem1
, že mu bylo jen částečně viděti do obličeje. Chvílemi pozvedal své veliké černé oči. Oděn byl 
rouchem volně splývajícím, jak je na východě obyčejným zjevem. 
Jeda na velkém bílém velbloudovi, seděl pod malým stanem, prost 
všech zbraní.
Slunce právě vycházelo a vysálo záhy hřejícími paprsky svými 
všecku rosu a mlhu a prohřálo větřík celující poutníka za rozbřesku. Daleko široko zatápělo zemi matnou mléčnou bělostí a celou 
oblohu jasem.
Další dvě hodiny uplynuly bez odpočinku a bez odchylky od 
směru. Rostlinstvo vymizelo úplně.
Známo, že pouště nevyhledává nikdo pro zábavu. Život a obchodní ruch plyne tu cestami, vyznačenými kostmi zahynulých 
bytostí, jež jsou podle nich roztroušeny.
Náhle se zastavil velbloud se svým břemenem a vyrazil ze 
sebe skuhravý, nad míru žalostný ryk, jímž velbloudi dávají 
najevo odpor proti přílišnému nákladu, dožadujíce se tak časem 
pozornosti svého pána k nutnému odpočinku. Poutník ve svém 
stanu pohnul se náhle, jako by procitl z hlubokého snu. Odhrnuv 
záclonu vzhlédl jezdec k slunci, obzíral krajinu na vše strany zpytavým zrakem, zakýval hlavou a zamumlal spokojeně: „Konečně! 
Konečně!“ Sepjav pak ruce, sklonil hlavu a modlil se chvíli tiše. 
Vykonav svoji pobožnost, hotovil se k sestupu. Z hrdla vydral 
se mu povel k pokleknutí, jemuž uvyklí byli již velbloudi Jobovi. 
Zvíře zvolna uposlechlo mručíc, načež jezdec šlápnuv mu zlehka 
nohou na štíhlý jeho krk, zhoupl se takto na písek.
Vynořil se zpod stanu muž, jehož postava nevysoká jako spíše 
složitá vynikala podivuhodnou souměrností stavby těla. Rozvá1  Plachetka, již synové pouště podnes tak jmenují. 
– 11 –
zal hedvábnou šňůru, spínající kufije na hlavu, přihladil nazad 
řasy třepením lemované, takže viděti bylo zřetelně jeho výrazný 
obličej pleti téměř černošské. Nízké, široké čelo, orličí nos, vnější 
koutky očí poněkud vztažené, bohatý vlas, lesknoucí se jako kov 
a splývající přes plece četnými prameny – vše to svědčilo neklamně o jeho původu. Byl to dokonalý typ Egypťana.
Pocestný, dlouhou a namáhavou jízdou všecek unaven, přecházel sem a tam, mnul si ruce, dupal nohama, obcházel věrného 
svého služebníka, jemuž blýskavé oči přimhuřovaly se blahou 
spokojeností nad pastvou, již si byl nalezl. Obcházeje často se zastavoval, a zastiňuje si oči rukama, zíral zkoumavě v dálavu pouště 
až k nejzazšímu konci, přičemž zasmušila se mu chvílemi tvář 
zjevnou nedočkavostí a zklamáním, že je zde dosud sám, očekávaje společnost, byť ne podle úmluvy.
Bystrému pozorovateli by zároveň neušlo, že se muže toho 
zmocňuje dychtivost zvěděti, jaké obchody se zde na místě tak 
odlehlém a liduprázdném vlastně uzavírají.
Ačkoli byl zklamán ve svém očekávání, nebylo lze přece pochybovati o bezpečné důvěře cizincově, že se konečně toužebně 
očekávaná společnost dostaví, neboť hotovil se ihned vybalovati 
své zásoby. Nejprve vyňal ze svého stanu okrouhlou plachtu červeně a bíle pruhovanou, svazek holí a silný rákos, a když byl do 
země zatnul žerď a kolem ní hůlky zařadil, rozprostřel nad nimi 
plachtu a stan byl hotov.
Vzav poté z nosítek koberec čili čtverhrannou pokrývku, prostřel jím půdu uvnitř stanu. Poté vyšel zas před stan a s větší ještě 
dychtivostí rozhlížel se kolem sebe.
„Však se jich dočkám!“ utěšoval se v samomluvě. „Ten, jenž vedl 
mne, vede zajisté i ty, jež očekávám. Vykonám zatím přípravy.“ 
A vkročiv opět do stanu, vyňal z vrbového koše, který byl částí 
– 12 –
jeho výstroje, náčiní k jídlu: mísy z palmových vláken neprodyšně 
upletené, víno v kožených míškách, sušenou a uzenou skopovinu; 
šami bez pecek čili syrské granáty, el‑šelebské datle, ku podivu 
bohaté a vypěstované v nakhilu čili sadech středoarabských, 
sýr jako Davidovy „mléčné koláčky“ a kvašený chléb z městské 
pekárny – a položil vše to na koberec pod stanem, přidav k nim 
tré šátků utkaných z nejjemnějšího hedvábí, jakých užívají na 
Východě vznešení lidé, prostírajíce je za jídla hostem na kolena; 
tato okolnost pak označuje počet osob, které měly se zúčastniti 
jeho hostiny a jež právě očekával.
Poté vykročil opět ven a rozhlédl se kolem sebe. Hle! Na dálném 
východě tmavá skvrna vévodí nad pouští. Stál jakoby přimražen 
k zemi. Oči se mu šířily, tělem probíhal mu mráz, jako by se ho 
bylo dotklo cosi nadpřirozeného. Skvrna vzrůstala. Byla již zvíci dlaně. Posléze nabyla určitých obrysů. Za chvíli pak bylo lze 
zřetelně rozeznati věrnou podobu jeho vlastního velblouda, velkého a bílého, nesoucího na hřbetě hudu2
. Tu sepjal Egypťan ruce 
a vzhlédl k nebesům.
„Bůh jedině jest veliký!“ zvolal se slzami v očích a zbožnou 
úctou v duši.
Cizinec blížil se k němu – konečně stanul. Pak zdálo se mu, jako 
by byl procitl. Uzřel klečícího velblouda, stan a muže, stojícího 
u dveří a v modlitbu pohříženého. Přeložil ruce, sklonil hlavu 
a modlil se tiše. Zanedlouho pak zhoupl se z krku svého velblouda 
na písek a zamířil k Egypťanovi, jenž mu kráčel v ústrety.
Chvíli pohlíželi mlčky na sebe, potom se objali – to jest, každý 
přeložil pravou paži přes rameno druhému a levou obemknul bok, 
klada bradu nejprve na levou a pak na pravou stranu hrudi.
2  Cestovní nosítka hindustánská. 
– 13 –
„Pokoj budiž s tebou, služebníče pravého Boha!“ oslovil ho cizinec.
„A rovněž s tebou! Buď mi vítán, bratře v pravé víře!“ odpověděl 
vroucně Egypťan.
Příchozí byl velké, hubené postavy, vyzáblého obličeje, vpadlých očí, bílých vlasů a brady a pleti tmavočervené. Oděn byl v kroj 
východoindický, prost všech zbraní. Přes čapku na hlavě ovinut 
byl velkými řasami šál, skládající turban. Vzhled muže tohoto byl 
ušlechtilý, s přídechem přísné důstojnosti ve výrazu jeho obličeje. 
Vismamitra, největší to z kajícných hrdinů východní Iliady, měl 
v něm dokonalého představitele.
„Bůh jedině jest veliký!“ opětoval, vymknuv se zlehka z objetí 
Egypťana.
„A blahoslaveni, kdož mu slouží!“ odtušil Egypťan s údivem, 
slyše opětovati vlastní svá slova. „Než, hleďme, tamo přichází náš 
soudruh…“ dodal náhle, upřev zrak svůj k severu, odkud zřetelně 
již bylo viděti třetího velblouda, rovněž bílého jako ostatní, an se 
blíží houravě jako loď.
Čekali, stojíce pospolu, až jich nově příchozí dojel, slezl a k nim 
přikročil.
„Pokoj tobě, bratře!“ pozdravil tento, objímaje Inda.
„Děj se vůle boží!“ zněla odpověď nově příchozího, jenž byl zcela 
nepodoben svým přátelům, neboť byl postavy slabší, bílé pleti 
a hojných, zkadeřených světlých vlasů, jež zdobily vkusně jeho 
malou, leč krásnou hlavu.
Jeho živé, tmavomodré oči svědčily o čacké mysli a upřímné, 
bodré povaze. Byl as padesátiletý a pocházel z hájů Athéniných.
Po vřelém vzájemném objetí chopil se slova Egypťan třesoucím 
se hlasem: „Duch Páně prvého přivedl mne sem, mezi vás, z čehož 
soudím, že přísluší mně sloužiti vám. Stan je rozbit a chléb připra-
– 14 –
ven k lámání. Dovolte mi, abych konal svoji povinnost.“ A vzav oba 
něžně za ruku, uvedl je dovnitř stanu, sňal jim z nohou sandály, 
umyl nohy, nalil vody na ruce a osušil je pak utěradly, načež umyv 
také sobě ruce, pravil:
„Pečujmež o sebe, bratři, jak velí naše služba, a posilněmež se 
jídlem k povinnosti, již nám je dnes ještě splniti. Poznejmež se 
blíže a pohovořme o cíli a účelu naší cesty…“
Všichni tři pak usedli k sobě blíže, aby si viděli navzájem do tváří, načež sklonili hlavy, zkřížili ruce na prsou a odříkávali nahlas 
tuto prostou modlitbu:
„Otče všech… ó, Bože…! Co tuto máme, jest od tebe! Přijmi naše 
díky a žehnej nám, nechť neustaneme činiti tvoji vůli.“
Pomodlivše se, pozdvihli oči a hleděli na sebe s úžasem. Bylť 
každý mluvil jazykem, jehož druzí nikdy předtím nebyli slyšeli, 
nicméně každý rozuměl dokonale všemu.
Jejich duše prochvělo božské pohnutí, neboť po tomto divu 
poznali přítomnost Boží.
Schůzka právě vylíčená udála se, podle tehdejšího způsobu 
počítání, roku 747 od založení Říma.
Bylo to v měsíci prosinci a zima panovala po všech končinách 
východně od Středozemního moře.
Jízda pouští v tento roční čas vzbuzuje značnou chuť k jídlu. 
Také naše společnost pod stanem nebyla z jiných. Byliť všichni 
tři lační, a proto najedli se dosyta, zapili vínem, načež se rozhovořili.
„Poutníka v cizí zemi nic tak mile nedojímá, jako slyší‑li své 
jméno z úst přítele,“ pravil Egypťan, jenž ujal se jaksi předsednictví při hostině. „Ježto máme dostatek volného času, jest nutno, 
abychom se navzájem poznali. Navrhuji, souhlasíte‑li, aby poslední se dostavivší promluvil první.“
– 15 –
Slova ujal se nejprve Řek. Mluvil zvolna, jako člověk, vědomý 
své sebevlády.
„Co vám hodlám vyprávěti, bratři, je tak zvláštní, že ani nevím, 
jak začíti. Nerozumím dosud sám sobě. Jest mi jen tolik známo, 
že podrobuji se vůli Páně, kterážto povinnost všecka mě přivádí 
u vytržení. Uvážím‑li účel ten, zmocňuje se mne radost tak nevýslovná v tom přesvědčení, že to vůle boží…“
Ovládán posvátnými city, nebyl s to dále mluviti. Soudruzi jeho 
pochopili jej plně, sklopili oči a chvíli trvali v mlčení.
„Daleko odtud – na západě,“ ujal se opět slova Řek, „jest země, 
jíž nelze nikdy zapomenouti, neboť svět jest jí velkým dlužníkem 
za věci, z nichž lidé čerpají největší radosti pozemské. Nemluvě 
o umění, filozofii, básnictví, řečnictví, válečnictví, ó, bratři, jí 
přísluší sláva, jež zářiti bude po všecky budoucí věky, a která 
Toho, jehož hledáme a zvěstovati budeme, uvede ve známost 
v celém světě. Země, o níž mluvím, jest Řecko. Jmenuji se Kašpar 
a jsem synem Athéňana Kleantha. Národ, jemuž náležím, jest 
národem učenců, a proto s vášní oddal jsem se také i já cele 
studiu. Mám právě na mysli dva z našich filozofů, největších to 
z mnohých, z nichž jeden hlásá nauku o nesmrtelnosti duše člověka 
a druhý nauku o jediném Bohu, neskonale spravedlivém. Tyto obě 
nauky zvolil jsem sobě jediné za předmět svého studia, neboť 
jsem přesvědčen, že je mezi Bohem a duší skutečně vztah dosud 
neznámý. O těchto věcech může mysl lidská hloubati do jistých 
mezí ke hluché, nepřestupné hradbě. Nezbývá jí pak již nic jiného, 
leč bezradně stanouti a volati hlasitě o pomoc. Tak učinil jsem já! 
Leč přes hradbu nedonesl se ke mně žádný hlas a zoufalstvím jat, 
vyrazil jsem z měst a škol…“
Po těchto slovech na důkaz souhlasu vyjasnila se Indovi hubená 
tvář úsměvem.
– 16 –
„V severní končině mé vlasti, v Thesálii,“ pokračoval Řek dále, 
„je hora proslulá jako domov bohů, kde sídlí Zeus, jejž moji krajané 
pokládají za nejvyššího boha. Její jméno jest Olympos. Tam jsem 
se uchýlil. Nalezl jsem jeskyni v pahorku, kde pohoří, táhnoucí 
se od západu, zahýbá na jihovýchod. Tam jsem obýval, oddávaje se rozjímání jako poustevník, čekaje, oč jsem prosil každým 
dechem – na zjevení. Věře v Boha neviditelného a svrchovaného, 
věřil jsem, také v možnost, že se mi zjeví, když tak neochvějně po 
něm toužím.“
„Nu a – co dál!“ pobízel dychtivě Ind Řeka, vztáhnuv ruce z hedvábného šátku na klíně.
„Slyšte, bratři,“ vece na to Řek dále, „vchod mé poustevny leží 
proti mořskému chobotu na zátoce Thermaické, odkudž spatřil 
jsem, kterak muž jakýsi spadl do moře z lodi mimo plující. Podařilo se mi jej zachrániti. Vzal jsem ho k sobě a pečoval jsem o něho. 
Byl to Žid zběhlý v dějinách a zákonech svého národu, a od něho 
zvěděl jsem, že Bůh mých modliteb vskutku jest, a že byl po věky 
jejich zákonodárcem, vládcem a králem. Co jiného to bylo nežli 
zjevení, o němž jsem snil? Moje víra nebyla marna. Bůh mi tenkráte odpověděl!“
„Jakož odpovídá všem, kdož prodchnuti jsou vírou v  něho 
a k němu se utíkají,“ prohodil zbožně Ind.
„Ale pohříchu!“ ozval se Egypťan. „Jak málo je tak moudrých, 
aby věděli, kdy jim odpovídá!“
„To nebylo vše,“ mluvil Řek dále. „Muž bezděčně mně poslaný 
řekl mi ještě více. Dověděl jsem se o jsoucnosti Boha, k němuž vysílal jsem své vroucí modlitby, a že jest zákonodárcem a vladařem 
národa židovského. Což jiného to bylo, ne‑li zjevení, po němž tak 
dlouho jsem snil a toužil? Víra moje nebyla marná. Muž ten pravil 
dále, že proroci již za času prvého zjevení s Bohem rozmlouvali 
– 17 –
a prohlásili, že přijde opět. Vyjmenoval mi proroky a uváděl ze 
svatých knih i jejich předpovědi, že totiž doba druhého zjevení jest 
blízka a že se očekává přes tu chvíli v Jeruzalémě.“
Řek se odmlčel a na jasnou tvář jeho usedla mu chmura.
„Onen muž,“ dokládal po chvíli, „řekl mi ovšem, jako byli Bůh 
a zjevení, o němž se zmínil, toliko pro Židy, tak že budou opět jen 
pro ně. Ten, jenž se očekává, bude prý králem židovským! I tázal jsem se ho: ‚Což ostatní svět nebude se moci těšiti?‘ – ‚Nikoli,‘ 
odpověděl tento, ‚my jsme jeho vyvolený lid!‘ Vývody jeho však 
nebyly s to zmařiti mých nadějí. Proč by měl Bůh omezovati lásku 
svoji a dobrodiní jedině na jednom toliko národu? I umínil jsem si 
použíti lsti. Posléze zdařilo se mi zlomiti pýchu tohoto muže a tu 
jsem shledal, že jeho otcové byli pouhými služebníky, zvolenými 
k ochraně pravdy, aby ji svět nakonec poznal a došel spasení.
Po odchodu Židově vzýval jsem Boha modlitbami, aby mi bylo 
dopřáno spatřiti krále a klaněti se mu. Jednou v noci, sedě u vchodu své jeskyně, snažil jsem se proniknouti hlouběji tajnosti svého 
bytí, což znamená tolik, jako poznati Boha. Pojednou spatřil jsem 
na hladině moře ve tmě hvězdu znenáhla se třpytící. Hvězda ta 
blížila se, až stanula posléz nad pahorkem – nad mými dveřmi, 
takže světlo její z plna na mne se linulo. Padl jsem na zemi a usnul. 
Ve snách zaslechl jsem hlas: ‚Ó, Kašpare! Víra tvoje zvítězila! Budiž 
blahoslaven! S dvěma jinými, z nejzazších končin země, uzříš toho, 
jenž je zaslíben, i budeš mu svědkem. Vstaň a spěj jim vstříc, aby 
ses s nimi sešel. Důvěřuj v ducha, jenž tě povede…‘
A když jsem se ráno probudil, zářil ke mně duch světlem zastiňujícím světlo sluneční. Svlékl jsem ze sebe poustevnické roucho 
a oděl se předtím odloženým šatem, načež jsem vybral z úkrytu 
poklad, který jsem si byl přinesl z města. Kterási loď plula právě 
mimo. Vstoupil jsem na palubu a přistal jsem v Antiochii. Tam 
– 18 –
opatřil jsem si tohoto velblouda a nutnou výstroj. Zahradami 
a sady po březích Orontu putoval jsem pak dále do Emesy, Damašku, Bostry a Filadelfie, až octl jsem se zde. A tak, bratři, vyslechli 
jste moji historii. Mluvtež nyní vy.“
Egypťan a Ind pohlédli významně na sebe. Onen pokynul rukou, 
tento se poklonil a pravil:
„Náš bratr dobře mluvil. Kéž jsou moje slova rovněž moudrá.“
Odmlčel se, a chvilku přemýšlev, jal se pak mluviti dále: „Znejtež mne, bratři, pod jménem Melichara. Hovořím k vám řečí, která 
není‑li nejstarší na světě, může se aspoň honositi tím, že nejdřív 
užívala písma… míním indický sanskrit. Jsem rodem Ind. Můj národ byl první, jenž vstoupil na pole vědy, první ji roztřídil, první 
ji zušlechtil. Narodil jsem se bráhmanem. Mému životu vykázány 
tudíž nezměnitelné koleje do nejmenšího činu, pro každou hodinu. V chůzi, jídle, pití nebo spánku byl jsem ustavičně v nebezpečí, 
že se prohřeším proti pravidlu. A trest za to, bratří, trest hrozil mé 
duši! Podle velikosti provinění měla má duše přijíti k některému 
bohu v nebi – Indra je z nich nejnižší, Brahma nejvyšší – nebo 
měla býti odmrštěna a vejíti v život červa, mouchy, ryby nebo 
zvířete. Odměnou za přísné zachovávání kynula mi blaženost čili 
splynutí s bytostí Brahmovou, které nebylo tak jsoucností, jako 
spíše naprostým klidem. Oddíl života brahmanova, prvním stupněm nazvaný, jest jeho studentský život. Když jsem byl způsobilý 
postoupiti do druhého stupně – to jest, když jsem byl způsobilý 
k ženitbě a založení své vlastní domácnosti –, pochyboval jsem 
o všem, i o Brahmovi. Byl jsem nevěřícím. Z hlubin studnice znamenal jsem světlo nahoře i toužil jsem vystoupiti a podívati se, 
nač na vše svítí.
Ve svrchované tísni ohlížel jsem se po samotě, kde bych se skryl 
přede všemi kromě Boha. Ubíral jsem se proti Gangu k jeho pra-
– 19 –
meni, daleko, až do Himálaje. Tam jednou v noci, procházeje se 
po březích jezerních, pravil jsem k naslouchajícímu tichu: ‚Kdy 
přijde Bůh a povolá svého sluhu? Což nenastane spasení?‘ Pojednou vykmitlo na vodě trnoucí světlo. Zanedlouho vznesla se 
hvězda, stoupala směrem ke mně a stanula mi nad hlavou. Jasnost 
mě oslnila. Leže na zemi, zaslechl jsem hlas neskonale lahodný, 
an praví: ‚Tvá láska zvítězila. Budiž blahoslavený, ó, synu Indie! 
Nadchází spasení! S dvěma jinými z dalekých končin země uvidíš 
Vykupitele a budeš svědkem, že přišel. Vstaň ráno a vydej se na 
cestu, aby ses s nimi sešel, a slož všecku svou důvěru v ducha, jenž 
tě povede.‘
A od té chvíle neodstoupilo ono světlo ode mne. Cestoval jsem 
sám, beze strachu, neboť duch byl se mnou a je se mnou dosud. 
Jaká sláva nám kyne, ó, bratři! Spatříme Spasitele… budeme 
k němu mluviti… jemu se klaněti! Domluvil jsem.“
Náš čilý Řek nelenil s projevy radosti a blahopřání. Potom ujal 
se slova Egypťan s význačnou vážností:
„Vaše slova, bratří, byla vnuknuta duchem, a duch dodal mi schopnosti, abych jim porozuměl. Poslyšte také mé vypravování:
Narodil jsem se v Alexandrii knížetem a knězem a dostalo se mi 
výchovy v mé třídě obvyklé. Avšak velmi záhy zmocnila se mne 
nespokojenost. Částí vnucené víry bylo, že po smrti, po rozkladu 
těla, začne duše ihned dřívější postup z největší nízkosti až nahoru do člověčenství, nejvyšší to a poslední, a to beze všeho zřetele 
k chování ve smrtelném životě. Kterési noci procházel jsem se 
sadem u moře. Voda jasná jako sklo obrážela se hvězdami. Zdálo 
se, jako by jedna z nich se hýbala z místa, stoupajíc na hladinu, kde 
zářila leskem oslňujícím. Pak se sunula směrem ke mně a stanula 
mi nad hlavou na pohled tak blízko, co bych rukou dosáhl. Padl 
jsem na zemi a zakryl si obličej. Ozval se hlas, nikoli ze země, 
– 20 –
řkoucí: ‚Tvé dobré skutky zvítězily! Blahoslaven budiž, ó, synu 
Mizraimův! Spasení nadchází! S dvěma jinými z odlehlých úhlů 
světa uzříš Spasitele a vydáš mu svědectví. Vstaň ráno a vydej se 
na cestu, aby ses s nimi sešel. A až dorazíte všichni do svatého 
města Jeruzaléma, ptejte se lidí: »Kde je ten narozený král židovský? Neboť uzřeli jsme jeho hvězdu na východě a jsme povoláni 
klanět se jemu.« Slož všecku svou důvěru v ducha, jenž tě povede!‘ 
A světlo to stalo se vniterním osvícením, o němž pochybovati nebylo lze, předcházejíc mě jako správce a vůdce. Zavedlo mě po řece 
do Memfidy, kde jsem se opatřil výstrojí do pouště. Koupil jsem si 
velblouda a přijel jsem bez odpočinku sem.“
„Bůh je s námi, bratří!“
Všichni tři podali si současně ruce vnitřním pohnutím.
„Jeví‑li se v čem patrněji božské řízení?“ pokračoval Baltazar. 
„Až najdeme Pána, budou bratří a všecka pokolení, která po nich 
vzejdou, klaněti se před ním, vzdávajíce mu poctu s námi. A až se 
rozejdeme každý svou cestou, pozná svět novou nauku – že nebe 
lze dosíci nikoli mečem a lidskou moudrostí, nýbrž vírou, láskou 
a dobrými skutky.“
Náhle se odmlčeli.
Nastalo ticho, přerývané toliko vzdechy, posvěcené slzami. 
Nevýslovnou radost duší na březích řeky života, odpočívajících 
s vykoupenými u Boha, nebylo lze utajiti.
Vzchopili se a vyšli ze stanu.
V dálné poušti hluboké ticho.
Obloha jasná. Slunce rychle zapadalo.
Velbloudi uvelebeni před stanem klidně spali.
Zanedlouho potom složen stan i se zbytky oběda. Poté vsedli 
cizinci na velbloudy a mlčky dali se v pochod, majíce Egypťana 
v čele.
– 21 –
Směřovali přímo na západ, ven, do tmavé sychravé noci.
Bystrým klusem uháněli velbloudi v pořadu a vzdálenosti mezi 
sebou tak přesně, jako by následující vstupovali do šlépějí předcházejícího velblouda.
Měsíc v úplňku stál na nebi.
Měnivým svitem ozářeny vyjímaly se bílé postavy jako příšery.
Pojednou zjevilo se jim nad temenem nízkého pahorku kmitavé 
světlo. Úkaz ten smrštil se v ohnisko oslňujícího lesku. Jezdci zjevem tím ohromeni náhle zastavili. Srdce jim rychleji bušila, duše 
se jim zachvěly. I vzkřikli všichni tři jakoby jedněmi ústy:
„Hvězda! Hle, hvězda…! Buď s námi!
V západní hradbě jeruzalémské je dubová brána, zvaná branou 
Betlémskou čili Joppskou. Prostranství vně této brány jest jedním 
z nejznamenitějších míst městských.
Za časů Šalamounových panoval tam čilý obchodní ruch, jehož 
zúčastňovali se kupci z Egypta a bohatí obchodníci tyrští a sidónští. Od této doby minulo bezmála tři tisíce let. Nicméně upíná se 
k tomuto místu začasto dnes ještě čilý obchodní ruch.
Pozorovatel nabývá zde pojmu o tom, jakým místem asi bývalo 
kdysi staré tržiště za časů Herodesa Stavitele.
Bylo kolem třetí hodiny po úsvitu a mnoho lidí již opouštělo 
tržiště. Tlačenice však přesto neustávala.
Mezi nově příchozími stála na druhé straně jižní hradby drobná skupina, sestávající z muže, ženy a osla.
Muž stál těsně u osla, držel ho za uzdu, opíraje se přitom o hůl, 
jež sloužila dvojímu účelu: poháněti jí zvíře a sobě ulehčovati 
v chůzi. Šat jeho nelišil se od oděvu obyčejných Židů jej obklopujících, leč toliko zánovností. Plášť z hlavy mu splývající a řízu nebo 
halenu od krku po paty jej zahalující nosíval nejspíše toliko ve dny 
sobotní, kdy navštěvoval synagogu. Nezakrytá tvář jeho svědčila 
o věku asi padesáti let, kterýžto odhad potvrzovala prokvétající 
již brada jinak černá. Rozhlížel se kolem sebe polozvědavými, 
polostrnulými zraky cizince a venkovana.
Osel pochutnával si na náručí zelené trávy, jíž bylo hojnost na 
trhu. V lhostejné spokojenosti nedávalo se zvíře vyrušovati ruchem a hlukem vůkol vířícím; rovněž nedbalo hrubě ženy sedící 
– 23 –
mu na hřbetě ve vycpaném sedle. Svrchní roucho z tmavé vlněné 
látky zakrývalo zcela její postavu, kdežto hlava a šíje byly zastřeny 
bílou plachetkou. Chvílemi poodhrnula plachetku ze zvědavosti, 
chtíc spatřiti neb uslyšeti cosi nebo kohosi mimojdoucího, leč tak 
nepatrně, že obličej její zůstal neviditelný.
Posléze byl muž ten osloven.
„Nejsi ty Josef z Nazaretu?“
Mluvčí přistoupil k němu blíže.
„Tak mi říkají,“ odvětil Josef, obrátiv se vážně. „A ty…? Ach, pokoj budiž s tebou, příteli, rabbi3
 Samueli!“
„Přeji ti totéž.“ Rabbi se odmlčel, a pohlédnuv na ženu, dodal 
pak: „Nejen tobě, i tvému domu a všem, s nimiž přebýváš, budiž 
pokoj.“ A položiv si pravici na prsa, nachýlil hlavu k ženě vedle sedící, která zatím chtíc jej spatřiti, odhrnula plachetku svou, takže 
bylo viděti tvář ženy před nedávnem teprv z dívčích let vyrostlé. 
Poté podali si navzájem pravice.
„Podle tvých šatů, jen málo zaprášených,“ pravil důvěrně rabbi, 
„soudím, že jste přenocovali kdesi ve zdejším městě našich otců.“
„Nikoliv,“ odvětil Josef. „Nedorazili jsme dále než do Betánie, 
prve nežli nastala noc. Zůstali jsme tam v khanu4
 a vydali se hned 
za úsvitu na cestu.“
„Máte asi dlouhou cestu před sebou, není‑liž pravda. Snad do 
Joppe?“
„Ne. Jen do Betléma.“
Tvář učeného mistra, až dosud přívětivá, svraštila se pojednou; 
zabručel nevrle: „Ano, ano… vím,“ pravil. „Narodil jsi se v Betlémě a ubíráš se tam nyní se svojí dcerou k zápisu podle nařízení 
3  Učený mistře. 
4  Orientální hostinec. Pozn. red.
– 24 –
cézarova. Synové Jakubovi jsou teď, jak bývalo pokolení v Egyptě… 
jenže nemají ani Mojžíše, ani Josua. Jak hrozně poklesli!“
Josef klidně odvětil:
„Tato žena zde není mojí dcerou.“
Leč rabbi, jemuž šlo více o politiku, nevšimnuv si vysvětlení 
Josefova, vyptával se dále:
„Co dělají horlivci dole v Galileji?“
„Nevím. Jsem pouhým tesařem a Nazaret je vesnice,“ vece na 
to Josef opatrně. „Ulicí, kde je má dílna, neběží cesta do žádného 
města. Přitesávaje dříví a řezaje prkna, nemám kdy účastniti se 
sporů a rozprav stran.“
„Ale vždyť jsi Žid,“ namítal vážně rabbi. „Jsi Žid z rodu Davidova… Není možná, abys rád platil nějakou daň mimo šekel5
 dávaný 
po starodávném zvyku Jehovovi.“
Josef neodpověděl.
„Nestěžuji si do výše daně,“ mluvil dále jeho přítel. „Denár6
 je 
maličkostí…“
„Ó, nikoliv! Uložení daně jest potupou. Zdaž placení daně neznamená pokořiti se tyranství? Rci, pravda‑li, že Judas mní se býti 
Mesiášem? Žiješ mezi jeho stoupenci?“
„Slyšel jsem od jeho stoupenců, že prý je Mesiášem,“ odpověděl 
Josef.
Vtom odhrnula žena na oslu sedící plachetku svoji úplně.
Oči rabbiovy utkvěly zálibně na obličeji ženině ku podivu krásném, zjařeném výrazem nemalé účasti.
Ruměnec rozlil se po jejích lících a čele i zastřela rouškou opět 
svoji tvář.
5  Řecky didrachmon. 
6  Starořímský stříbrňák. 
– 25 –
„Máš sličnou dceru!“ prohodil mimoděk rabbi.
„To není moje dcera,“ odvětil Josef.
Zvědavost rabbiova byla tím zřejmě podrážděna. Nazareťan 
pozoruje to, doložil spěšně:
„Je dcerou Jáchyma a Anny z Betléma, o nichž jsi aspoň slyšel, 
neboť prosluli velice…“
„Ano,“ podotkl uctivě rabbi. „Znám je. Pocházeli přímo z rodu 
Davidova. Znal jsem je dobře…“
„Nuže, nejsou již mezi živými,“ vece dále Nazareťan. „Zemřeli 
v Nazaretě. Jáchym nebyl sice bohat, leč zůstavil přece dům a zahradu, které mají býti rozděleny mezi jeho dcery Marianu a Marii. Tato zde jest jedna z nich. Aby nepřišla o svůj podíl dědičný, 
nařídil jí zákon, aby se provdala za nejbližšího příbuzného. Je teď 
mojí ženou.“
„A tys byl…?“
„Jejím strýcem…“
„Ó, nyní chápu…! Ježto jste oba rodem z Betléma, nutí tě Římané 
ke společnému zápisu… Nyní chápu…!“
Rabbi vrhnul poté hněvivě zrak svůj směrem k městské bráně 
a zvolal: „Avšak ještě žije – Bůh izraelský! Jeho jest pomsta!“ a odvrátiv se náhle, odešel.
Cizinec opodál stojící, pozoruje úžas Josefův, pravil klidně:
„Rabbi Samuel jest horlivcem. Ani Judas není tak prudkým…“
Josef nechtě se pouštěti s ním do hovoru, tvářil se, jako by ho 
nebyl slyšel, i jal se sbírati kolem osla roztroušenou trávu, načež 
opřel se zas o hůl a zahleděl se mlčky stranou.
Za hodinu vyšel pak se svou společnicí z brány, a zabočiv nalevo, 
dal se silnicí do Betléma. Sestup do údolí Hinómského byl velmi 
hrbolatý a vrouben tu a tam roztroušenými planými olivami. Nazareťan kráčel obezřele, něžně po boku ženině, drže uzdu v ruce. 
– 26 –
Po levici vypínala se jim městská hradba, táhnouc se k jihovýchodu kolem hory Sion, a po pravici vyvstávala příkrá návrší, jimiž 
jest údolí na západ ohraničeno.
Minuli zvolna Dolní rybník gíchonský, z něhož slunce rychle 
zahánělo tratící se stín královského vrchu. Ubírali se zvolna dále 
rovnoběžně s vodovodem z Rybníků Šalamounových, až se octli 
v místech letohrádků, zvaných nyní Vrchem zlé rady: tam jali se 
stoupati na rovinu refaimskou. Slunce sálalo žhavě na kamenitý 
povrch proslulé končiny a přimělo Marii, dceru Jáchymovu, že 
sňala plachetku docela a obnažila hlavu. Josef vyprávěl historii 
o Filištínských, přepadených v těch místech v táboře Davidem. 
Mluvil zvolna, vážně a hlasem stísněným.
Marie jej poslouchala jen chvílemi.
Nebylo jí mnoho přes patnáct let. Její postava, hlas a způsoby 
jevily známky přechodní doby mezi dívkou a ženou. Její tvář byla 
dokonale oválová, její pleť spíše bledá než světlá, nos byl bezvadný, 
pootevřené rty vynikaly kyprostí a zralostí, dodávajíce obrysům 
úst vroucnosti, něžnosti a upřímnosti; velké modré oči její byly 
zastíněny sklopenými víčky a dlouhými brvami, a k dovršení souměru splývala jí v nespoutané volnosti po zádech záplava plavých 
vlasů po způsobu, jaký byl židovským nevěstám dovolen. K těmto 
půvabům rysů a postavy družily se ještě jiné, které nelze snadno 
vylíčiti – vzhled čistoty, jež bývá toliko odleskem duše, a roztržitosti, která bývá vlastní lidem přemýšlejícím mnoho o věcech nepostižitelných. Často pozvedla blankytné oči k nebesům, přeložila 
ruce na prsou a rty její vroucně šeptaly modlitbu. Josef vykládaje 
váhavě, chvílemi pohlédl na ni, a postřehnuv výraz zjasňující 
její tvář jako světlem, zapomněl na vypravování, a tona v údivu, 
trmácel se dále s hlavou svěšenou.
– 27 –
Tak brali se po velké rovině, až dospěli posléze na návrší Mar 
Elias; před nimi na druhé straně údolí ležel Betlém, jehož bílé zdi 
věnčily horský hřbet, vyhlížejíce z hnědé jednotvárnosti bezlistých sadů. Zastavili se tam a odpočinuli si. Josef vysvětloval Marii 
místa posvátné pověsti, načež sešli pak do údolí ke studnici, jež 
byla jevištěm obdivuhodného činu mužů Davidových. Na těsném 
prostoru hemžili se lidé a zvířata. Josefa zmocnila se obava, že 
nenalezne přístřeší pro Marii. Spěchal proto dále mimo kamenný 
sloup, označující hrob Ráchelin, do stráně, zahradami pokryté, 
nemeškaje a nepozdravuje nikoho z mnoha lidí, jež potkával 
cestou, až stanul před vraty do khanu, který stával tehdy uvnitř 
vesnických hran nedaleko místa, kde se sbíhaly cesty.
Khan v Betlémě, před nímž zastavili se Josef a jeho žena, byl 
slušnou ukázkou svého druhu, nejsa ani příliš jednoduchý, ani 
příliš okázalý. Budova tvořila čtverec z netesaných kamenů zvýší 
patra, s plochou střechou bez oken navenek a toliko s jedním hlavním vchodem – dveřmi, které byly současně průjezdem, na východním boku čili v průčelí. Silnice běžela tak blízko mimo dvéře, 
že práh byl napolo pokryt křídovým prachem. Hradba z plochého 
kamení, táhnoucí se u severovýchodního rohu budovy sbíhala se 
na mnoho kroků dolů po stráni k místu, kde se zahýbala na západ 
k vápenné strmině, jsouc takto – což bylo svrchovaným požadavkem slušného khanu – bezpečnou ohradou na dobytek.
Ves, jakou byl Betlém, nemohla hrubě poskytovati více než 
jeden khan, poněvadž tam žil pouze jeden šejk; a přesto, že se zde 
narodil, nemohl se Nazareťan přece hlásiti o pohostinství ve městě, přebývaje po drahně let jinde. Nadto mohlo sčítání, k němuž se 
dostavil, trvati neděle i měsíce; byli římští komisaři v provinciích 
příslovečně zdlouhaví a obtěžovati známé nebo příbuzné, se svou 
ženou, po dobu tak nejistou, byla věc zhola nemožná. A proto nežli 
– 28 –
dorazil k velkému domu, stoupaje posud do stráně a namáhaje 
se na příkrých místech přiměti osla ke spěchu, zmocnila se ho 
obava, že nedostane se jim zaopatření v khanu, neboť cesta byla 
plna mužů a hochů, kteří vedli s nemalým povykem skot, koně 
a velbloudy do údolí a z údolí, někteří k vodě, jiní do okolních 
jeskyň. A když se dotrmácel k samému khanu, neutišil se jeho 
nepokoj pohledem na dav, obstupující dvéře do hospody, kdežto 
v sousední ohradě, jakkoli byla rozsáhlá, zdálo se již býti plno.
„Nedostaneme se ani ke dveřím,“ pravil Josef svým pomalým 
způsobem. „Počkejme zde, ať se dovíme, co se přihodilo.“
Žena neodpověděvši odhalila klidně plachetku. Únava, jevící 
se jí zprvu na tváři, změnila se ve výraz účasti. Ocitlať se v pestré 
směsici lidí, která nemohla nevzbuditi její zvědavost, ač byla dosti všední v khanech při kterékoli silnici, kudy se velké karavany 
obyčejně ubíraly. Byli tu pěšáci semo tam pobíhající a mluvící 
pronikavě a všemi jazyky syrskými, jezdci na koních, křičící na 
jezdce na velbloudech, mužové, pachtící se s pochybným úspěchem se vzpurnými kravami a poplašenými ovcemi, prodavači 
chleba a vína a mezi nimi i hejno chlapců, honících se na pohled 
za hejnem psů. Kdekdo a kdeco zdálo se najednou hýbati ruchem. 
Možná, že sličná pozorovatelka tohoto výjevu byla umdlena, aby 
ji na dlouho upoutal, neboť za chvilku vzdechla si a spustila se na 
sedlový polštář, a jako by hledala pokoje a odpočinku neb očekávala někoho, vyhlížela k jihu a vzhůru na vysoké skaliny Rajské 
hory, v tu chvíli slabě se již zardívající zapadajícím sluncem.
Co takto hleděla v dáli, prodral se k ní hustým davem jakýsi 
muž, a zastaviv se u samého osla, otočil se s čelem hněvivě svraštělým. Nazareťan promluvil naň, řka:
„Ježto jsem synem Judův, zač také tebe pokládám, dobrý příteli… 
smím se tě snad zeptat po příčině tohoto sběhu?“
– 29 –
Cizinec se zprudka obrátil, leč spatřiv vážnou tvář Josefovu, 
jevící takovou shodu s jeho hlubokým, váhavým hlasem a mluvou, 
pozdvihl ruku, napolo pozdravuje, a odtušil:
„Pokoj budiž tobě, rabbi! Jsem syn Judův a odpovím ti. Bydlím 
v Beth‑Dagonu, který, jak víš, je v kraji, jenž býval zemí pokolení 
Danova.“
„Při cestě z Modina do Joppe,“ prohodil Josef.
„Ach, tys byl v Beth‑Dagonu,“ pravil muž a obličej se mu vyjasnil 
ještě více. „Jací jsme poutníci, my Judovci! Nebyl jsem již drahně 
let na zdejším vrchu – ve staré Efratě, jak mu říkal náš otec Jakob –, když se roznesl rozkaz, nařizující, aby všichni Hebrejové 
byli sečteni ve svých rodištích… To mne sem přivedlo, rabbi.“
Josefovi nepohnulo se za těchto slov ve tváři ani svalu i řekl:
„Také já jsem přišel za tou příčinou… Já a moje žena.“
Cizinec pohlédl na Marii a mlčel. Dívala se na lysé témě Gedoru. 
Slunce jí ozařovalo vzhůru obrácenou tvář, sytíc fialovým leskem 
její oduševnělé oči, a na pootevřených rtech chvěla se jí touha, která neměla nic pozemského do sebe. Chvílemi zdálo se, jako by z její 
krásy setřen byl všechen lidský ráz: vypadala, jak se domýšlíme, 
že vypadají ti, kteří sedí u samé brány ve velebné záři nebeské. 
Beth‑Dagonec uzřel originál toho, co po staletích zjevilo se vidinou 
tvůrčímu duchu božského Sanzia7
 a učinilo jej nesmrtelným.
„O čempak jsem to mluvil…? Ah! Již se pamatuji! Chtěl jsem říci, 
že jsem se rozzlobil, když jsem doslechl o rozkaze sem mně volajícím. Tu jsem se rozpomněl na starý vrch, na město a na údolí, svažující se hluboko dolů ke Kidrónu, na vinice a sady a obilná pole, 
plodná od časů Boozových a Rutiných, na známé hory – Gedor zde, 
7  Raffael Sanzio (též Santi, pozn. red.) – tvůrce proslulé Madonny della Sedia, 
chované v obrazárně Palazza Pitti ve Florencii. 
– 30 –
Giben tam, Mar Elias onde –, které, za mých chlapeckých let, zdály 
se mi hradbami světa. I pustil jsem z mysli tyrany a přišel jsem… 
já a Ráchel, má žena, a Debora i Michaela, naše růže sáronské.“
Muž opět se zamlčel a popatřil náhle na Marii, která se vtom 
naň dívala, poslouchajíc. Poté dodal:
„Rabbi, což aby tvá manželka šla k mé ženě? Vidíš ji onde s dětmi 
pod onou nakloněnou olivou při zatáčce cesty. Věř mi,“ – obrátil se 
k Josefovi, mluvě pevným hlasem –, „věř mi, khan je pln. Darmo 
se poptávat u vrat.“
Vůle Josefova byla váhava jako jeho mysl; rozpakoval se, nakonec však odvětil:
„Tvá nabídka je laskava. Ať se nám dostane v domě místa čili 
nic, půjdeme navštívit tvé lidi. Sám promluvím s vrátným. Hned 
se navrátím.“
A vloživ uzdu cizinci do ruky, prodral se zmítajícím se davem.
Vrátný seděl právě přede dveřmi na velkém cedrovém špalku. 
Za ním byl o zeď opřen oštěp. Jemu po boku ležel na špalku schoulen pes.
„Pokoj Jehovův budiž s tebou!“ pozdravil Josef vrátného.
„Co dáváš, najdiž zas, a až najdeš, budiž mnohokrát rozmnoženo 
tobě i tvé rodině,“ odpověděl vážně hlídač, ač se ani nepohnul.
„Jsem z Betléma,“ mluvil dále Josef rozvážně. „Není‑li zde místa 
pro…“
„Není.“
„Třeba jsi o mně… Josefu Nazaretském již slyšel. To je dům mých 
otců. Pocházím z rodu Davidova.“
V tento projev skládal Nazareťan své naděje. Selže‑li, bylo marno 
dále naléhati, byť i s pomoci mnoha šekelů. Býti Judovcem byla jedna věc – po kmenovém zdání velká věc; pocházeti z domu Davidova 
značilo největší čest. V mluvě Hebrejově nebylo větší chlouby.
– 31 –
Přes tisíc let uplynulo od té doby, co jinoch pastýřský stal se 
nástupcem Saulovým a založil královskou rodinu. Války, pohromy, změna trůnu královského a neskonalý počet podryvných 
vlivů času stlačili jeho potomky na obyčejnou úroveň Židů. Chléb, 
který jedli, nedobývali si nikdy lopotněji a skromněji, leč těšili 
se z výhody dějin, s posvátnou pečlivostí chovaných, jichž první 
a poslední kapitolou byl rodopis; nemohli zaniknouti neznámi, 
neboť kamkoli přišli v Izraeli, zjednávala jim povědomost toho 
úctu, dostupující stupně vážnosti.
Stalo‑li se tak v Jeruzalémě a jinde, mohl zajisté potomek svatého rodu právem spoléhati na tuto okolnost u dveří do betlémského 
khanu. Říci, jak řekl Josef: „To je dům mých otců,“ bylo tolik, jako říci 
nejprostší, nejdoslovnější pravdu, neboť byl to týž dům, v němž hospodařila Ruth, manželka Boozova, týž dům, v němž se narodili Isai 
a jeho deset synů, mezi nimi David nejmladší, týž dům, kam přišel 
Samuel, hledaje krále, a kde jej nalezl, týž dům, jejž David dal synovi Barzillaie, přítele Galádského, týž dům, kde Jeremiáš zachránil 
modlitbou zbytky svého plemene, prchající před Babylonskými.
Projev se neminul účinku. Strážce vrat se zvednul z cedrového 
špalku, a položiv si ruku na bradu, pravil uctivě:
„Rabbi, nevím, kdy se tyto dvéře poprvé otevřely, vítajíce pocestného, ale je tomu dojista přes tisíc let, a za všechen ten čas není 
známo příkladu, že by zde některý dobrý muž byl odbyt, leč když 
nebylo místa, aby si tu odpočinul. Tak‑li zacházeno s cizincem, má 
zajisté sluha podstatnou příčinu, když praví ‚ne‘ potomku z rodu 
Davidova, pročež pozdravuji tě opět, a uznáš‑li za dobré jíti se 
mnou, ukáži ti, že v domě již nezbývá ani místečka, kde bys hlavu 
složil; ani ve světnicích, ani v kotcích, ani na dvoře – ba ani na 
střeše. Smím‑li se ptáti, kdy jsi přišel?“
„Právě teď.“
– 32 –
Vrátný se usmál.
„Jakožto jeden z domorodců vašich, tak bude vám příchozí, 
který je u vás pohostinu; a milovati ho budeš jako sebe samého. 
Nezní‑li tak zákon, rabbi?“
Josef mlčel.
„Zní‑li tak zákon, zdaž mohu říci dávno příchozímu: Odejdi; 
jiný je tu a zaujme tvé místo?“
Avšak Josef neodpověděl.
„A kdybych tak řekl, komu by připadlo to místo? Viz, jaká síla 
jich čeká, někteří z nich čekají zde již od poledne.“
„Kdo jsou všichni ti lidé?“ otázal se Josef, obrátiv se k davu. 
„A proč zde meškají v tento čas?“
„Z těchže asi příčin, co i tebe sem přivedlo, rabbi… Dekret císařův,“ – hlídač mrštil zkoumavým okem po Nazareťanovi a pak 
mluvil dále –, „přivedl sem namnoze ty, kdo se v domě ubytovali. 
A včera sem stihla karavana, táhnoucí z Damašku do Arábie a Dolního Egypta. Ti, které zde vidíš, náležejí k ní…“
Josef se nedal posud odbýti.
„Dvůr je prostranný,“ pravil.
„Ano, je však přeplněn náklady, balíky hedvábí, pytli koření 
a všelikým zbožím.“
Tu pozbyla tvář žadatelova na okamžik své netečnosti, oči bez 
lesku, strnule do prázdna zírající, zamžikaly. Ozval se opět, tentokrát s jakousi vroucností:
„Nedbám o sebe, ale mám s sebou manželku, a noc je chladna… 
chladnější na těchto výšinách nežli v Nazaretě. Nemůže zůstati 
pod širým nebem. Což v městě není místa?“
„Tito lidé,“ – máchl hlídač rukou směrem k davu u dveří –, „zabrali celé město a povídají, že všecky byty jsou obsazeny.“
Josef pátral zase po okolí, řka napolo sám k sobě:
– 33 –
„Je tak mladá! Ustelu‑li jí lože na vrchu, mráz ji zahubí.“
Potom se obrátil znovu k hlídači.
„Možná, že jsi znal její rodiče, Jáchyma a Annu; bydlívali v Betlémě a pocházejí, jako já, z rodu Davidova.“
„Ano, znal jsem je. Byli to dobří lidé. To bylo za mých mladých let.“
Tu se hlídač zamyslil, obzíraje očima krajinu.
Náhle vztyčil hlavu.
„Nemohu‑li ti popřáti místa,“ pravil, „nemohu tě přece také zhola odbýti. Rabbi, učiním pro tebe, seč jsem! Kolik je vás všech?“
Josef chvíli váhal, načež odvětil:
„Moje manželka a přítel s rodinou z Beth‑Dagona, městečka 
nedaleko nad Joppe. Všeho všudy je nás šest.“
„Nuže, dobrá. Nebude vám přenocovati bez přístřeší. Přiveď své 
lidi a pospěš si, neboť víš, jakmile slunce zapadne za hory, že noc 
kvapem nastane, a do té chvíle neschází již mnoho.“
„Dávám ti požehnání pocestného, jenž nemá kam složiti hlavy. 
Požehnání hostí přijde později.“
To praviv, vrátil se Nazareťan radostně k Marii a Beth‑Dagonci. 
Tento přivedl za chvilku svou rodinu, ženské, jedoucí na oslech. 
Jeho manželka byla obstarožná, jeho dcery pak byly obrazy toho, 
čím ona bývala asi za mlada, a když dospěli ke dveřím, poznal 
hlídač, že jsou z chudé třídy.
„To je ta, o které jsem se zmínil,“ pravil Nazareťan, „a to jsou 
naši přátelé.“
Marie měla roušku shrnutu.
„Modré oči a vlasy jako zlato,“ zahučel si sluha do vousů, spatřiv 
ji. „Tak vypadal mladý král, když šel zpívat Saulovi.“
Poté vzal uzdu Josefovi z ruky, řka k Marii: „Pokoj tobě, dcero 
Davidova!“ Pak děl k ostatním: „Pokoj vám všem!“ Posléz obrátil 
se k Josefovi: „Rabbi, pojď za mnou.“
– 34 –
Společnost uvedena do širokého průjezdu kameny vydlážděného, z něhož vystoupili na dvůr khanu. Cizinec byl by se pozastavil nad divadlem zde se naskytujícím, oni však všimli si kotců, 
které zely na ně temně ze všad, a dvora samého jen proto, že byly 
nabity lidstvem. Uličkou, zůstavenou mezi složenými náklady, 
a dále průjezdem, podobným průjezdu u vchodu, vyšli do ohrady, 
přiléhající k domu, kde zastali velbloudy, koně a osly, uvázané 
a podřimující v hustých skupinách. Mezi nimi byli hlídači, lidé 
z mnoha zemí, kteří rovněž spali nebo mlčky bděli. Brali se zvolna 
po svahu přeplněné ohrady, neboť necitelní nosiči žen měli svou 
vlastní vůli. Posléze zabočili na pěšinu, běžící k šedému vápennému srázu, jenž se pnul nad khanem na západě.
„Jdeme do jeskyně,“ prohodil Josef zkrátka.
Vůdce uvolnil krok, až se Marie ocitla po jeho boku.
„Jeskyně, do níž jdeme,“ promluvil na ni, „bývala dojista útulkem tvému předchůdci Davidovi. Z polí pod námi a od studnice 
dole v údolí honíval do ní pro bezpečnost svá stáda, a když stal se 
králem, vrátil se sem do starého domu odpočinout si a okřát, a přivedl s sebou množství dobytka. Jsou tu dosud jesle, jak bývaly za 
jeho času. Lepší lože na zemi tam, kdež on spával, nežli v ohradě 
nebo venku při silnici. A, tu je dům před jeskyní!“
Stavení bylo nízké a úzké, činíc jen malý výstupek před skalou, 
k níž se zadem přimykalo, a beze všech oken. V holém průčelí byly 
dvéře, zasazené v ohromných stěžejích a hustě natřené žlutou 
hlinkou. Zatím co odsouvána dřevěná závora zámku, sesazeny 
ženy ze sedel. Otevřev pak dvéře, zvolal hlídač:
„Vejděte!“
Hosté vstoupili a rozhlíželi se kolem sebe. Na první pohled seznali, že dům je pouhou přírodou utvořenou slují čili jeskyní zdéli 
asi čtyřiceti stop, zvýší devíti až desíti a zšíři dvanácti až patnácti 
– 35 –
stop. Světlo přicházelo dovnitř vchodem a po nerovné půdě bylo 
zříti hromady obilí a suché píce, hliněné nádobí a domácí náčiní, 
zaujímající střed prostoru. Po bocích byly jesle dosti nízké pro 
ovce, sdělané z kamenů cementem spojených. Nebylo zde nijakých oddělení anebo přepážek. Půda byla žlutá prachem a plevami, které vyplňovaly všeliké otvory a prohlubeniny, usednuvše 
hustě na pavučiny, splývající ze stropu jako proužky špinavého 
plátna; ostatně bylo to místo čisté a na pohled i pohodlné, jako 
kterýkoli z klenutých kotců v khanu samém.
„Vejděte!“ pravil vůdce. „Tyto hromady na zemi jsou pro pocestné vašeho druhu. Vezměte si z nich, čeho vám třeba.“
Pak obrátiv se k Marii, pravil:
„Odpočineš‑li si zde?“
„Je to místo posvátné,“ odpověděla.
„Odejdu tedy. Pokoj budiž s vámi se všemi!“
Když odešel, dali se do díla, upravujíce jeskyni k noclehu.
Večer v určitou hodinu utichl křik a ruch lidí v khanu a vůkol 
něho. V touž dobu vstával, ne‑li již dříve, každý izraelita, a obrátil 
se s vážnou tváří směrem k Jeruzalému, přeloživ ruce na prsou, 
a modlil se, neboť nadešla posvátná devátá hodina, kdy konány 
oběti v chrámě na Móriji, kdež Bůh byl přítomen. Když ruce modlících se sklesly, rozpoutal se shon a ruch znova. Kdekdo spěchal 
povečeřet anebo rozbít si stan pro nocleh. Zanedlouho potom 
zhašena světla, nastalo ticho a vše se oddalo spánku.
Kolem půlnoci kdosi na střeše pojednou vykřikl:
„Jaká to záře na obloze? Vzhůru, bratří, vzhůru!“
Rozespalí lidé vstali a dívali se v udivení nemalém. A poplach 
rozšířil se dolů do dvora i do kotců. Vbrzku bylo všecko obyvatelstvo domu a dvora i ohrady na nohou, zírajíc k obloze.
– 36 –
A co se zjevilo užaslému jejich zraku? Světelný pruh, v nesmírné výši za nejbližšími hvězdami a dopadající šikmo k zemi, úžící 
se nahoře v tečku a rozšiřující se dole na mnoho honů, splývající 
po stranách ponenáhlu s noční temnotou a zářící v jádru pronikavě růžovou skvělostí. Úkaz zdál se spočívati na nejbližší hoře 
jihovýchodně od města, oblévaje bledou korunou její témě. Khan 
byl osvětlen tak jasně, že lidé na střeše viděli si navzájem zřetelně 
do tváří, vesměs úžasem trnoucích.
Chvíle míjely a záře trvala nepřetržitě. Tu ustoupil úžas hrůze 
a strachu – nejsrdnatější hovořili šeptem.
„Spatřil‑lis kdy něco podobného?“ zeptal se jeden.
„Zdá se to být zrovna nad onou horou. Nevím, co to je, a nikdy 
jsem neviděl nic podobného,“ zněla odpověď.
„Je‑li možná, aby to byla praskla a padala hvězda?“ prohodil jiný 
zajíkavým hlasem.
„Když hvězda padá, zhasne její světlo.“
„Už to mám!“ ozval se hlas. „Pastýři spatřili lva, a pálí proto 
ohně, aby jej odstrašili od stád.“
Mužové stojící nejblíž u mluvčího oddechli si volněji a přisvědčovali:
„Ano, tak tomu je! Stáda pásla se dnes v údolí na druhé straně.“
Jeden z okolostojících zmařil jich útěchu.
„Nikoli,“ pravil. „Kdyby se všecko dříví ze všech údolí judských 
sneslo na jedinou hranici a zapálilo, nevydal by plápol záře tak 
silné a vysoké.“
Poté nastalo na domovní střeše ticho už jen jednou přerušené, 
zatím co tajemný úkaz dále se skvěl na obloze.
„Bratří!“ zvolal Žid úctyhodného vzezření. „Co vidíme, je žebřík, 
jejž uzřel ve snu náš otec Jakub! Veleben buď Hospodin, Bůh otců 
našich!“
